Durum kritik

25 Mart 2009’da, yani bundan tam 10 yıl önce, Muhsin Yazıcıoğlu Başkanı kaybettik.

Allah rahmet eylesin. Nur içinde yatsın.

Açıkça ve alçakça bir suikasta kurban gitti.

Ama ilahi adalet, bir gün mutlaka tecelli edecek ve katiller, tek tek hesap vereceklerdir.

O bir şehittir. Allah onu sevmiş ve insanlara da sevdirmiştir. Ne mutlu ona!

O bir siyaset adamı değil, bir gönül adamıydı.

Kalbi vatan için, Türk ve İslam Dünyası için çarpan birisiydi. Biz buna şahidiz.

Bütün şehitlerimizle beraber onun aziz ruhu için de birer Fatiha okuyalım lütfen.

¥

Seçimlerde son haftaya girdik.

Durum kritik.

O nedenle herkes oyunu mutlaka kullanmalı.

Son günler iyi değerlendirilmelidir.

Sayın Cumhurbaşkanı, “kapı kapı dolaşmalıyız” diyor ama ben şahsen kapı kapı dolaşan kimseleri pek göremiyorum.

Özellikle Ak Parti’de açıkça bir metal yorgunluğu, şevk ve heyecan yetersizliği dikkati çekiyor.

Ak Parti’nin 11 milyon üyesi var deniyor. Nerede bu 11 milyon üye? 

11 değil, 1 milyon gönüllü bile neler yapmaz?

16 yılı aşan sürede ister istemez yıpranmalar var.

Geçmişte ne Demokrat Parti (Menderes), ne Adalet Partisi (Demirel), ne de Anavatan Partisi (Özal), bu kadar uzun süre iktidarda kalamadı. Bu Ak Parti için, büyük bir başarıdır.

Çünkü Türkiye, büyük bir ülke. 

Yapısal problemleri çok fazla.

Bunların hepsini halletmek, o kadar kolay değil.

¥

Zaman içinde kırılanlar, darılanlar, birtakım sıkıntılar yaşayanlar olacaktır.

Belli konularda şikayetleri olanlar, ama dertlerini anlatacak kimseyi bulamayanlar, kendilerini sahipsiz ve çaresiz gören, karamsarlığa kapılan nice insanlar olabilir.

İşte parti, bu insanlara ulaşacak, onları dinleyecek, onlarla birlikte çözümler arayacak.

İnsanlara yeniden bir umut, bir sempati ve bir heyecan aşılayacaktır. 

Bunu davaya inanan, samimi, mütevazı, halkın içinde, ondan hiç kopmamış gönüllüler  yapacaktır.

Ama bunları yapması gereken insanlarda bile inanç, umut ve heyecan tükenmişse, halktan kopulmuşsa durum vahimdir.

Sayın Cumhurbaşkanı kampanyayı adeta tek başına götürüyor. Bütün yük onda, derken ben  bunları kastediyorum. 

Değilse milyonlarca seçmene ulaşılamaz.

Tek başına Cumhurbaşkanı’nın gayretleri yeterli olmayabilir.

Partiden hiçbir menfaat beklemeyen, ama el açıp başarı için Allah’a yalvaran sessiz çoğunluklara dikkat edelim.

Onların dualarında bir azalma olmasın. Yoksa bir partiyi ne yalaka takımı, ne de üçkağıtçılar, menfaatçiler kurtarmaz, kurtaramaz. Gemiyi ilk terk edenler daima onlardır.

¥

Yıllarca Ak Parti’den başka hiçbir partiye oy vermemiş ama şu anda partiden soğumuş bir kesim var. Ama az ama çok.

Bunların önemli bir kısmı, sayın Cumhurbaşkanı gitsin artık demiyorlar. Gitmesini de istemiyorlar.

“Ama partiye bir ders vermek, başkanı kuvvetli şekilde uyarmak gerekiyor”, gibi görüşleri savunuyorlar.

Bazen bardağın hep boş tarafı görülüyor. Dolu tarafı nedense görülmüyor, söylenmiyor. Bu da adil bir tutum değil tabii ki.

Ama bu insanlar, CHP’li ittifaka da sıcak bakamıyorlar. Elleri o tarafa bir türlü gitmiyor.

Bunları anlamak ve yeniden kazanmak lazım. Maharet buradadır.

Ders verelim diyenlere de diyorum ki;

Ders verelim derken, Türkiye’yi köşeye sıkıştırarak Tayyip Bey’in iradesini çözmeye, onu yoğun baskılarla teslim olmaya zorlayan küresel güçlere de fırsat vermeyelim.

Ders verelim derken ağır ve acı bir ders almayalım. Milletçe bir şamar yemeyelim.

Çünkü bir lider, arkasında halkın desteği varsa güçlü olur. O destek azalırsa, kaybolursa, o da çaresiz kalır. Direnme gücü azalır.                 

¥

Tekrar tekrar belirtiyorum ki, mahalli seçimlerde iktidar zayıflarsa, bu iş burada asla kalmayacak, Türkiye›nin bütün kazanımları yok edilmeye çalışılacaktır.

Son söz.

Nasıl ki bir mıh bir nalı, bir nal bir atı, bir at bir orduyu kurtarırsa; bugün de bir tek oy, milletin geleceğini kurtarabilir veya batırabilir.

Endişelerimiz hiçbir kimse için değildir. Sadece din, devlet, vatan ve millet içindir.

 Büyük bir sorumluluk ve vebal karşısındayız. 

Allah yardımcımız olsun.

Allah her türlü oyun, tezgah ve operasyonlara karşı, basiret ve ferasetimizi artırsın.

(19. ve 20. Dönem Milletvekili) 