ABD yine düşmanlık üretiyor

ABD son 10 yıldan beridir Türkiye’ye düşman gibi davranıyor. Aslında düşmanlığı başlatanlar başkalarıydı ama neticede başkalarının dümenine takılanlar Amerikalılardı. Hatırlarsanız 10 yıl önce Davos’ta dönemin İsrail Cumhurbaşkanı Shimon Peres’e kimsenin cesaret edemeyeceği şekilde suçları yüzüne vuruldu ve sonrasında Mavi Marmara olayı oldu. Böylelikle İsrail lobisi, başta ABD olmak üzere tüm dünyadaki imkânlarını seferber etti. Sonra içimizdeki küçük İsrail, yani FETÖ 2010’dan itibaren harekete geçti ve Erdoğan hükümetine karşı cephe aldılar. Tam habis kişi ve gruplardan kurtulduk derken yerine yenileri geçti/geçiyor. Örneğin PKK, FETÖ ve DEAŞ artık ülke içinde etkisini kaybetti ama sınırda YPG ve içeride de marjinal gruplar harekete geçirilmeye çalışılıyor. 

Mesela bugünlerde Amerikalıların YPG’nin başındaki Mazlum Abdi’ye vize vereceğine dair söylentiler dolaşıyor. Abdi, Öcalan’ın manevi oğludur. Eğer vize verilirse Abdi Biden’ı ziyaret edecek. Joe Biden bu kadar ileri gider mi henüz belli değil ama giderse Türk-Amerikan ilişkilerinde mevcut hali bile ararız. Ola ki terör örgütünün lideri vizeyi alırsa Ankara’daki ABD büyükelçiliğinin Kamışlı’ya taşınması en yerinde karar olur. Madem ABD’nin müttefiki bir terör örgütü, o zaman büyükelçiliklerini de terör örgütünün merkezine açmalılar. Açmazlarsa bile Ankara’daki büyükelçiyi Ankara’da tutmanın pek bir anlamı kalmaz. 

Hem büyükelçi asli görevini yapmıyor gibi görünüyor. Geçtiğimiz günlerde ABD’nin Ankara büyükelçisi LGBT üyeleriyle bir fotoğraf çekip onların haklarını global olarak savunacaklarını Twitter hesabından ilan etti. Kendi ülkesinde istediği grubu savunur da bu ülkede kabul görmeyen, cinsiyet veya cinselliği siyasileştiren grupları desteklemesi büyük bir sorundur. Çünkü akla şu soru geliyor; politize olmuş bu grupları kime karşı savunacaklar? 

Bu ülkenin halkının fıtrata aykırı her türlü cinselliği gerek dini gerekse de gelenekleri gereği kabullenmediği herkesin malumudur. Halkın ezici bir çoğunluğunun karşı geldiği bu tür siyasi grupları desteklemek demek onları hem halka hem de devlete karşı kışkırtmaktır. Kaldı ki LGBT grupları masum değiller. Hem özgürlükten bahsederler, hem de milletin değerlerine saldırırlar. Ama tabii ABD için önemli olan milletin değil, kendinin ve desteklediği grupların değerleridir.

Oysaki; eğer Amerikalılar LGBT’ye, feministlere ve terör örgütlerine gösterdikleri hassasiyeti Suriyeli mülteciler için de gösterseydi belki de mülteci sorunu çoktan çözülmüş olacaktı. Ama onlar bazılarının cinsel tercihlerini korumayı milyonlarca sivilin canını korumaya tercih ettiler. Öyle olmasaydı mülteciler için de para harcarlardı. Var mı ABD’li derneklerin kurduğu bir mülteci kampı? Ya da Amerika’ya kaç tane Suriyeli kabul ettiler? DEAŞ bahanesiyle YPG’ye yaptıkları masrafı göçmenlere yapsalardı durum çok daha farklı olabilirdi ama yapmadılar. Veyahut Esed’i devirebilselerdi sorun belki de kökten çözülecekti. Hasıl-ı kelam, bu kadar katil dururken ABD ya cinsellikle ya da cinsiyetçilikle uğraşıyor. 

Büyük ülkeler mazlumların mağduriyetlerini iyi kullanırlar ve fakat mazlumlara dair bir şey yapmazlar. Onlar sadece birer maşadırlar. Bugün ABD Suriye’deyse sebebi Esed’in halka yaptığı zulümdür ve fakat ABD Suriye’de olmasına rağmen zulüm bitmediyse, Esed hâlâ iktidardaysa ve YPG gibi terör örgütleri güçlendiyse, bu demektir ki Amerikalılar sorunun çözümü değil, parçasıdırlar. 

Aslında bir samimiyet testi yapılabilir. Örneğin madem LGBT haklarını savunuyor, o zaman onlara vatandaşlık da versin. Ya da madem YPG’ye müttefik diyor, YPG’lilere de vatandaşlık verebilir mesela. Hatta Uygurları da sırf Çin’i karıştırmak için destekliyor. Çünkü onlara da sahip çıktıkları yok. Türkiye hakikaten gariban bir ülke. Uygurundan Suriyelisine kadar nice mağdura ve mazluma kucak açmasına rağmen yine de kimseye yaranamadı. Üstelik bir de suçlu muamelesi görüp cezalandırılmaya çalışılıyor.  