Kur’an bir bütündür!

Bilindiği gibi İslâm dininin ana esası ve özü Kelime-i Şehadet’tir. Bir vücudun tüm organları için kalp hangi işlev ve değere sahipse, şehadet cümlesi de din için aynı konum ve önemdedir. Her uzvun sıhhat ve hayatiyeti nasıl kalple olan irtibatının devam ve sağlamlılığına bağlı ise dinin tüm eylem ve uygulamaları da aynen bunun gibi varlığını ve geçerliliğini bu iman ilkesinden alır. İnanç özünü yitirenlerin dini tavır ve davranışları tıpkı ruhu kendisini terk eden bir cesedin organlarının kokuşmaya ve çürüyüp ufalanmaya mahkûm olması gibi Allah katında değersiz hükmündedir. Yüce Rabbimiz öyle buyurdu:

“Onların yaptıkları her bir (iyi) işi ele alırız, onu saçılmış zerreler haline getiririz (değersiz kılarız).” (1)

Bunun içindir ki; İslâm’a girip “Elhamdülillah, ben de Müslümanım!” demek isteyenlerden, öncelikle hem de tüm amel ve ibadetlerden önce Kelime-i Şehadet’i; anlam ve kapsamıyla itiraf ve ilan etmeleri istenir. Namazdan, oruçtan, Hacc’dan, zekattan, cihaddan, hayır hasenattan önce tevhid ilkesine kalben imza atmaları gerekir. Bunların, Kelime-i Şehadet’i hiçbir baskı altında kalmaksızın doğrudan doğruya kendi hür iradeleriyle, herhangi bir şart öne sürmeksizin ve hiçbir tereddüt göstermeksizin tüm anlam ve kapsamıyla gönülden kabullenmeleri ve ikrar etmeleri; İslâm’ın olmazsa olmazı olan ilk adımı ve ana temelidir. Ancak bundan sonradır ki; diğer dinî vecibe ve sorumluluklar gündeme gelir. Bu ilk adıma “icmali iman” denir. Bu iman; din adına ne varsa, neler indirilmişse ve neler öngörülmüşse, hepsine birden yürekten bir kabullenme taahhüdüdür. Kelime-i Tevhid de denilen bu şehadet cümlesiyle, 3 büyük gerçeğin altına şüphesiz bir şekilde ve kayıtsız-şartsız olarak yürek mührü vurulmuş olur. Bu 3 büyük hakikat ise;

1) Allah vardır ve tektir. O’nun; zatında, sıfatlarında, isimlerinde, işlerinde ve hükümlerinde hiçbir ortağı ve benzeri yoktur.

2) Hz. Muhammed (s.a.v) insanlığa gönderilen son ve Hak Peygamber’dir.

3) Son peygamberin Allah’tan getirdiği son kitap olan Kur’an; tüm ilkeleriyle, emir ve yasaklarıyla, hüküm ve ölçüleriyle, hudut ve sınırlarıyla seraba gerçektir ve sonsuza değin de bütünüyle geçerlidir.

İşte kişisel istek ve tercihleriyle Yüce Yaratıcı’ya karşı bu iman taahhüdünde bulunanlar, ömür boyu bu anlaşmaya ve içeriğine sadık kalmak zorundadırlar ki; elde ettikleri “Müslüman” vasfını ve şerefini sürdürebilsinler. Aksi kanaat ve düşünceler, Allah huzurunda akdedilen “vahiy tasdikli” bu anlaşmanın ifsadı ve iptali anlamına gelir. Bu duruma düşen kişinin sıfatı artık İslâmî literatüre göre “mürted”dir.

Bu nedenle hangi çağda yaşanırsa yaşansın, dinen haram olan bir hususu helal; İslâmî bir vecibeyi yasak; ilâhî bir ölçüyü hükümsüz; Kur’an’ın bir tek âyeti için de olsa geçerliliği kalmadı demek; Kelime-i Şehadet ile yapılan kulluk andının bozulması ve hükümsüzlüğü demektir.

Yüce Rabbimiz Kur’an’da bu tiplere şöyle seslenmektedir:

“Yoksa siz Kitab’ın bir kısmına inanıp, bir kısmını inkar mı ediyorsunuz? Sizden öyle davrananların cezası dünya hayatında ancak rüsvalık; kıyamet gününde ise en şiddetli azaba itilmektir. Allah sizin yapmakta olduklarınızdan asla gafil değildir.” (2)

Hutbemizi bitirirken son dönemlere damgasını vuran “Günümüzde bazı ayetler geçerliliğini kaybetti” sözünü bu gerçekler ışığında değerlendirerek imanlarımızı ve İslâm anlayışımızı gözden geçirelim. Ve şunu da unutmayalım ki; bugün geçerliliğini kaybeden Kur’an’ın âyetleri değil, kendilerini önyargılar içine hapseden anlayışlardır. Bu yaklaşımlarla ifsad edilen inançlardır. Tevhide aykırı bu tip düşüncelerle heba edilen ömürlerdir. Bu parsellenmiş kafalarla bozulan birlik ve dirliklerdir. Bu satılmış yüreklerle perişan edilen yurtlardır. Kur’an’ın ayetleriyle ilgili bu tür iddiaların; etraflarına duvarlar örüp, kendilerini karanlığa ve kokuşmaya mahkûm eden bazı zavallıların “Artık güneş ne ısı, ne de ışık veriyor!” hezeyanlarından farklı hiçbir mânâ ve değeri yoktur. Bizlerin bunlar için söyleyeceği ise Efendimiz’in şu yakarışıdır:

“Ya Rabbi! Benim toplumuma hidayet eyle. Onlar akledemiyorlar.” 