 Tokyo vizesi

    Facebook'ta paylaş WhatsApp E-posta

07 Ocak 2020 Salı

Sporda “Hiçbir maç oynamadan kazanılmaz” değişi vardır. Çok doğrudur. Sahaya çıkar, mücadeleni yapar ve sonuca ulaşırsın. Ancak ben, Filenin Sultanları’na fazlasıyla güvendiğim için “Almanya’yı, Hırvatistan’ı (Ankara’daki Avrupa Şampiyonası’nda çok zorlanarak yenmemize karşın, rakibimizi bir daha bu kadar hafife almayacağımızı biliyorum), Belçika’yı geçer grubu ilk sırada tamamlarız” diyorum. Sonra A Grubu’nda ikinci olacak Polonya, Bulgaristan, Azerbaycan üçlüsünden biriyle kapışacağız. Hangisi gelirse gelsin, farketmez. Çünkü biz hepsini yenecek güçteyiz. Ardından sırada “Final” var. Bir sürpriz yaşanmazsa karşımızda da ev sahibi Hollanda olacak (Avrupa Şampiyonası Çeyrek Finali’nde 3-0 yenmiştik). Tabii çok zor bir maç bizi bekliyor. Her iki ekip de hedefe ulaşmak için tüm güçlerini ortaya koyacaklar. Yurt dışında çeşitli takımlarda forma giyen Hollanda’nın bazı kilit oyuncuların şu ana kadarki performanslarının iyi olmaması şansımızı yükseltiyor.  Gerçi bizde de voleybol ligimizin ilk devresinde Ebrar Meliha değişerek oynadı. Hande ile Şeyma zaman zaman dışarıda kaldılar. Fatma az şans buldu ama şu anda hepsi formda. Ayrıca pasörler, Naz Cansu, liberolar, Simge-Ayça, orta oyuncular, Eda-Zehra-Aslı ve pasör çaprazı Meryem, 4 numarada görev yapan Tuğba devamlı sahada yer aldılar. Üstelik de iyi durumdalar. Seyirci açısından Hollanda’da yalnız kalmayacağımız gerçeğini de göz önüne alırsak, voleybolcularımızın bir kez daha Olimpiyat Oyunları’nda mücadele etme hakkını yakalayacağı umudumu artırıyor.