Fenerbahçe takımında sonun başlangıcı
Diğer
•

28 Mart 01:55

HER söylenene evet demek güçsüzlüktür. Biliyorum, çünkü bir zamanlar ben de henüz gücümün farkına varamadığım için hayır demesini bilmez, hemen hemen her şeye evet derdim. İstemeye istemeye evet diyerek gönülsüz birçok işe giriştim ve başarısız oldum. Erol Bulut da güçlü olarak geldiği Fenerbahçe takımında her söylenene evet dediği günlerde, bugün takımdan ayrılmasına neden olan sonun başlangıcına imza atmıştı. 

Fenerbahçe'de yapılan kopya transferlerin tamamına yakınına Bulut'un onay verdiğine beni hiç kimse inandıramaz. Futbolun içinden gelen hiçbir aklı başında insan, futbol hayatının sonuna gelmiş, karbon kağıdı ile kopyalanmışçasına benzer özellikli oyuncuları alarak şampiyonluk hayalleri kurmaz... Bu kadro yapılanması ve Demokles'in Kılıcı gibi üzerinde baskı yaratan Emre Belözoğlu faktörü de varken asla başarılı olamaz. 
PERŞEMBE'NİN GELİŞİ... 

Sezon başında köşemden Fenerbahçe takımında olacakları yazdığımdan şimdi Erol Bulut istifa ettiği için ahkam kesmiyorum. O yüzden içim rahat çünkü ben bir spor yazarı olarak, "Birbirinin benzeri çok futbolcu ve çok antrenör demek, çok dedikodu ve çok huzursuzluk demektir. Bu yüzden de Erol Bulut'un işi çok zor" diye olabilecekleri yorumlamıştım.

Erol Bulut, Fenerbahçe takımında teknik direktör olmanın sarhoşluğuyla mutluluktan gözü kapalı vaziyette bulutların üstünde gezinerek, olabilecek tüm karaltıları pespembe gördü. Şampiyonluk hedefine ulaşmak için, sezon başı yazılanların, pohpohlamaların coşkusuna kapıldı ve yapılan yanlışlara sessiz kaldı. Oysa transferler ve kadro yapılanması sırasında işine kimseyi karıştırmadan gücü eline alsaydı, bilgi ve birikimiyle rahatlıkla şampiyonluğa oynayacak bir kadro yapılanmasına gidebilirdi. Ama Bulut ne yazık ki takımda çok sesliliğe izin verdi, masaya yumruğunu vuramadığı için her geçen hafta kendi sonuna adım adım yaklaştı ve sonunda yönetimle karşılıklı anlaşarak takımdan ayrıldı. Şimdi futbolcular rahat, yönetim rahat, oynanan futbolda günah keçisi beklenildiği üzere Erol Bulut oldu. 
ŞİMDİ TOP ONLARDA

Daha geçen seneye kadar karşılıklı veya aynı takımda oynadıkları Emre abileri olduğu için Fenerbahçe'ye fedakarlık yaparak gelen futbolcular, ilk olarak 1992 yılında Nilüfer'in, sonrasında da Manga'nın seslendirdiği şarkının sözlerinde olduğu gibi "Yine yeni yeniden beni sev" diyerek sahaya çıkıp yeni bir başlangıç yapmaya çalışacaklar. Hani "Fenerbahçe böyle oynamamalı. Bu kadro yanlış. İyi çalışmıyoruz" diyorlar ve futbol tabiriyle topu Erol Bulut'a atıyorlardı ya, şimdi top futbolcular ve Emre Belözoğlu'nda. 

Yazılı ve görsel basın haftalardır yazdı, çizdi, konuştu ve sonunda muradına erdi. Bakmayın onların "Fenerbahçe ligin en iyi ve en geniş kadrosuna sahip" diye yazdıklarına, onlar da bu yapılanmayla başarının gelmeyeceğini biliyorlar ama bir gerçek de şu ki kaostan besleniyorlar. 
BUGÜNDEN SONRASI... 

Peki bundan sonra ne olur mu diyorsunuz? Hemen söyleyeyim; bundan sonra kalan on maçta hedef tutturulamazsa, suçlu yine Erol Bulut olur. Yok eğer başarılı bir futbol sonrası hedef tutar ya da kıl payı kaçarsa Emre Belözoğlu seneye de teknik sorumlu olarak görevine devam eder. Yani kısacası başarısızlık her halükarda görevden ayrılsa da Erol Bulut'un, başarı ise Emre Belözoğlu'nun olur. Benim tahminim ise bu kadronun başarılı olması için sihirli bir değneğe ihtiyaç duyduğudur. Bu beklenti ise ancak masallarda olur...