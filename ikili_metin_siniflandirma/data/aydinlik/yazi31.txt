Hizmet ilişkisi sürerken iş sözleşmesi imzalamak
Diğer
•

13 Mart 2019 02:00

Bir firmada taşeron işçisi olarak 1.5 yıldır çalışmaktayım ve daha yeni iş sözleşmesi imzalattılar. Benim açımdan bir sıkıntı olur mu?
Taşeron (alt işveren) işçisinden söz edebilmek için asıl işveren ve alt işveren arasında yapılmış bir alt işverenlik sözleşmesi olmalıdır. Bir işyerinde, işyerinde yürütülen mal veya hizmet üretimine ilişkin yardımcı işlerde ya da işyerinde yapılan asıl işin bir bölümünde işletmenin ve işin gereği ile teknolojik nedenlerle uzmanlık gerektiren işlerde asıl işverenden iş alan işverene alt işveren denir. İşte alt işverenin sadece bu işyerinde çalıştırdığı işçilerine de alt işveren işçisi ya da taşeron işçisi diyoruz.
Okurumuz, alt işveren işçisi olarak çalışmaya başladığı işyerinde 1.5 yıl sonra kim ile yazılı iş sözleşmesi yaptığını belirtmemiştir. İhtimallerden biri bu sözleşmeyi asıl işveren ile yapmış olmasıdır. Asıl işveren ile imzalanan bir sözleşme yepyeni bir sözleşme olacaktır. Sözleşme yine alt işveren ile imzalanmışsa ve bu sözleşmede, okurumuzun, ücret, çalışma süreleri, yıllık izin süresi gibi iş ilişkisinden kaynaklanan haklarında daha öncesine göre geri düzenlemeler varsa; bu durum işçi için haklı fesih nedeni teşkil edecektir. Bu nedenle böyle bir iş sözleşmesi metninin iyi okunması önemlidir. Okurumuz açısından bir sıkıntı doğup doğmayacağı da ancak sözleşme incelendikten sonra gerçek anlamda açıklığa kavuşturulabilir.