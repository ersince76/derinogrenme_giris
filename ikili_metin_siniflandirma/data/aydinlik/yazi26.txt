
Fiyasko
Diğer
•

21 Mart 02:00

GALATASARAY evinde umulmadık bir mağlubiyet aldı. Bana göre bu bir rezalet. Aylardır, haftalardır kötü oyunu devamlı dile getirdik. Ama başta Fatih Terim, hiçbir şekilde takımı düzeltmek için kalıcı çözüm üretemedi, çaba harcamadı. Takım çalışmalarını gerekli seviyede yapamamış. Saldım çayıra Mevlam kayıra anlayışıyla çalışmış Galatasaray belli ki. Terim'in bu kaçıncı bek değiştirişi? Defansın sağ ve solunda Galatasaray'ın bekleri, başı kesik tavuk gibi. Hem para verip yeni adamlar alıyorsunuz, hem de her seferinde bu kadar kötü oyuncuları nereden buluyorsunuz?
BU KAÇINCI HATA!

Sarı-kırmızılılarda Luyindama adlı bir stoper var. Bu kaçıncı hatasıdır, bir stoper her maçta hata yapar mı? Amatör takım savunmacıları bile topa böyle ıska geçmez. Ve Fatih Terim bunu görüyor, alternatifi de var ama Donk'u savunmada kullanmıyor. "Kazanan takım değişmez" deyip bir hafta evvel galip gelen takımla sahaya çıkıyor. Ama Terim şunu unutuyor, geçen hafta karşı takım kötü oynadığı için galip geldi Galatasaray.

Futbolcuların hiçbirinde ruh kalmamış. Hep söyledim, Galatasaray'ın ne sistemi var ne de taktik uygulaması. Çift santraforla sahaya çıkıyorsun, santraforlarına kenardan top atamıyorsun, dikine paslarla pozisyona sokamıyorsun, sonucunda da ligde kalmak için mücadele veren Çaykur Rizespor'a karşı hem de 4-3 gibi bir skorla yeniliyorsun.

Galatasaray'da Marcao da devamlı hata yapmaya meyilli hale geldi. Öte yandan, Emre Kılınç'ı Şenol Güneş nasıl milli takım kadrosuna aldı, hayret. İkinci golden önce geri pasta esas hatayı yapan oydu ve sonunda da gol oldu... Galatasaray'ın bir diğer Emre'si, Emre Akbaba, müthiş bir gol attı ama onun dışında sahada hiç yoktu.
BU, O FERNANDES Mİ?

Galatasaray, Gedson Fernandes'i oynatamıyor mu yoksa devre arası transfer döneminde başka bir Fernandes'i mi aldı? Bu adamın bonservisi en az 30 milyon avro, daha önce Tottenham'da oynamış ama şu an takımı sürükleyecek bir görüntüde değil. Orta sahada Etebo ise sadece koşuyor, onun dışında üretime katkısı yok. Taylan Antalyalı'nın ne kadar önemli olduğunu yokluğunda daha iyi anladık. Galatasaray kapanan takımları açamıyor, rakip yarı sahaya yüklendiği zaman da savunması kevgire dönüyor. Her gelen Muslera ile karşı karşıya kalıyor. Bir teknik direktör ve ekibi bunun önlemini nasıl almaz?

Fatih Terim'in maç sonunda verdiği röportajlara bakıyorum. O da pek üzgün görünmüyor, galiba bu futbola ve kötü sonuçlara o da alıştı artık.
HAVLU ATMAK ÜZERE...

Kısacası Galatasaray, önceki akşam şampiyonluk yolunda çok büyük bir darbe yedi. Bu maçın ve skorun telafisi nasıl olacak bilemiyorum ama bu Galatasaray'ın bu görüntüyle her hafta buna benzer puan kayıpları yaşaması sürpriz olmaz. Galatasaray, uzun yıllardır taraftarının bu kadar güvenmediği bir halde olmamıştı. Bunları herkes görüyor da, ligin bitimine 11 hafta kalmışken Fatih Terim nasıl göremiyor ve tedbir alamıyor, hayretler içerisinde izliyorum. Tahmin ediyorum ki, Galatasaray yakın zamanda bir maçta daha puan kaybı yaşadığı an, yarıştan kopar ve ligde havluyu atar.