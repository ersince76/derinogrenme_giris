Olimpiyat Stadı’nda şahane derbi

1985-86 sezonunu şampiyon olarak bitirmişti Liverpool, Premier Lig henüz kurulmamış, serveti futbol sevdasından büyük iş adamları henüz adına futbol denilen güzel oyuna el atmamıştı. O sezon ligi Liverpool’un dört puan gerisinde, 3. sırada bitirdi West Ham United, kulüp tarihinin en iyi derecesi. Ancak İngiliz takımlarına verilen cezalar nedeniyle Avrupa Kupalarında yer alamadılar. Londra’nın iki dişli takımı Arsenal ve Totenham Hotspur o sezon West Ham’ın hayli gerisinde kalmıştı. Sonrasında, 1992-93 sezonunda perdelerini açtı futbolun en görkemli ligi ve bazılarının kaderi o açılışla değişti. 1992, 2005 ve 2011’de üç kez elitler liginden düştü West Ham United. O sürede Arsenal şampiyonluk kupasını üç kez kaldırdı…

2016’da 99 seneliğine kiraladığı Olimpiyat Stadına, yeni evlerine taşındı bordo mavililer. Yeni mabet yeni ufuklar açacak, West Ham tıpkı 1985’te olduğu gibi zirveye oynayacaktı. “Bazı umutlar başka zamanlarındır” der şair, takım adına işler beklendiği gibi gitmedi, umutlar hep başka zamanlara kalırken çoğu sezonlarda lige tutunma kaygısınaydı Doğu Londra kulübü, tüm ihtişamına rağmen yeni mabetleri yaramamıştı takıma…

Aydınlık, baharı çağıran Londra Pazar’ında ligde rakibin yedi puan üzerindeki West Ham, Arsenal karşısında. Son 49 maçın 32’sini kaybederken sadece sekiz maç kazanabildiler. Evlerinde Arsenal’e karşı şansları tutmuyor, evlerinde rakibe karşı son 24 maçın sadece üçünde galibiyet sevinci yaşadılar. David Moyes’un takımı senenin yükselenlerinden, sekiz galibiyetle Manchester City’den sonra ligde en fazla galibiyet sevinci yaşayan takım. Belalıları Arsenal’ın 9 numarası Lacazette, son beş maçta West Ham karşısında 4 gol buldu…

15’te hak ettiği golü buluyor West Ham, Antonio’nun asistinde Lingard köşeye asıyor. Bir dakika sonra fark ikiye çıkıyor, sağdan Lingard’ın çabuk kullandığı, rakip savunmanın derin uykulara yattığı duran top organizasyonunda Bowen, Leno’nun kapattığı köşeden top yerden ağlara gönderiyor. West Ham 32’de farkı üçe çıkartıyor, Coufal sağdan kesiyor, Antonio’nun kafa vuruşuna Soucek dokunuyor. Üç farkla geriye düştükten sonra 38’de Arsenal’de Lacazette sahneye çıkıyor, Chambers’in ortasına ceza sahasında müthiş vuruyor, Soucek’e çarpan top ağlara giderken fark ikiye iniyor. Devrenin son bölümünde fark azaltmak için yükleniyor Arsenal, topa yüzde 40 oranında sahip olduğu, rakip kaleyi sekiz kez yokladığı devreyi 3-1 önde kapatıyor West Ham.

2. devreye Lacazette’in gole yaklaştığı pozisyonla başlıyor Arsenal, 60’da farkı bire indiriyorlar, Chambers’in sağdan sert ortasını kendi kalesine gönderiyor Dawson, baskı karşısında dağılıyor West Ham. 75’te West Ham atağında Benrahma’nın getirdiği topu yakın mesafeden ağlara gönderemiyor Antonio, muhtemel maçın kırılma anı. Martinelli’nin Aubameyang’ın yerine girdiği 82’de beraberliği yakalıyor Arsenal, Pepe sağdan enfes ortalıyor, arka direkte Lacazette kafayla bitiriyor, bu sezon 11. golü. Üç dakika uzatılan nefes kesen maçta başka gol olmayınca üç farkla geriye düşen Arsenal, Odeegard ve Chambers’ın müthiş oyunuyla puanı kapıyor. . Maçtan sonra West Ham’ın hocası David Moyes’a maçtan çıkardığı artı ve eksileri soruyorum. İlk 30 dakikada müthiş oynadıklarını, ilk devrenin sonunda kalelerinde gördükleri golden sonra topla daha az oynadıklarını, 2. devrede Arsenal gibi üst düzey futbolculara sahip takım karşısında topu rakibe bırakmanın bedelini ödediklerini dile getiriyor. Kaybettikleri iki puana rağmen Şampiyonlar Ligi potasındalar, 1986’dan beri sezonu Arsenal’in üzerinde bitiremediler ama bu sezon nicedir unuttukları başarıya yakınlar…şehrin mavisi…