
Sahi özgürlük, adalet nerede?
12

Bastığım her toprak parçasında ağıtlar yakılıyor

Hem de öyle yanık yakılıyor ki sanki yürekler kavruluyor

Dokunduğum her yürek parçasından haykırışlar fışkırıyor

Hem de öyle dipten ki sormayın gitsin

*

Şöyle bir kafamı kaldırıyorum gökyüzüne doğru

O uçsuz bucaksız felek virane olmuş ki sormayın gitsin

Bulutlar hep bir olmuş yas tutuyor sanki

O bembeyaz bulutlar olmuş simsiyah

Ve ansızın kapkara bir kar yağmaya başlıyor

İnceden inceden yüreğimizi üşütüyor ki sormayın gitsin

*

Ve sular altındaki Halfeti’nin öyle bir canı yanıyor ki

Kapadokya’nın yer altı şehirleri kedere bulanıyor

Ve Cumalıkızık’ın dar sokakları öyle bir of çekiyor ki

Tortum Şelalesi’nin gözyaşları sel oluyor

*

Ta uzaklarda tutsak bir turna gözüme çarpıyor

Uçamıyor, gezemiyor, sanki nefes alamıyor gibi

Derinden sessizce ağlıyor, belli ki canı yanıyor hepimiz gibi

Belli ki düşkün olmuş bizim eller gibi

*

Ellerimle toprağa ektiğim güllerin canı solmuş

Gözüm gibi baktığım kiraz ağacı hayata küsmüş

Terk etmiş herkes gibi o parlak güneş de bizi

Serde bir yas havası var ki sormayın gitsin

*

Ve hep bir olup feleğe çatıyoruz

Tan yeri ne zaman ağaracak diye

Bu tutsaklık ne zaman bitecek diye

Bu kara yas ne zaman sona erecek diye

Kurumuş bu yeşiller ne zaman cana gelecek diye

*

Gözünün feri gitmiş bu yürekler ne zaman özgürlüğe kavuşacak diye

Ve adalete susayan bu mühürlü dudaklar ne zaman konuşacak diye

*

Anlayacağınız kimle konuşsam, nereye baksam hep karşıma çıkıyor

Sanki hep bir elden yeter artık diye isyan ediliyor

Sanki hep bir elden özgürlük, adalet nerede diye feryat ediliyor

*

Sahi özgürlük, adalet nerede?