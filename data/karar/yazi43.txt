boubakar’ın maçı
4

Buz gibi bir İstanbul akşamında, aylar sonra çıkan tıklım tıklım dolu sokakları geçerek bomboş stadyuma geldik. Köyiçi’nde küçük grupların tezahüratları maç günü olduğunu hatırlatıyor size ama biri bile Vodafone Park’ta olmayacak. Dışarısının coşkusunun, kalabalığın zerresi yok stadyumda. Kaderine terk edilmiş gibiydi.

Muazzam seyirci gücünden yoksun kalan her büyük kulüp gibi Beşiktaş da 12. Adamın yokluğunu hissediyordu. Sergen Yalçın, Rıdvan- N’Sakala dışında kadroya dokunmamış, kazanan takımı bozmamıştı. Atiba’nın enerjisi gençlere örnek oluyor, takım bir ahenk içinde rakibi baskı altına alıyordu. Rosier ve Rıdvan’ın bindirmeleri hücum gücünü artırıyordu. Sumudica sonrası bocalayan ve yeni hocası Sa Pinto ile yeni rotasına yeni yeni oturan Gaziantep FK ise baskıyı karşılamaya çalışıyor ve Kenan Özer, Amedej Vetrih, Nouha Dicko ile 3. bölgede etkili olmaya çalışıyordu. Vida önderliğindeki Beşiktaş savunması az adamla gelen bu kontratakları karşılamakta zorlanmadı ama Siyah-Beyazlılar rakip kalede fazla da pozisyon bulamadı. Fark, Beşiktaş’ın az ama öz pozisyon üretmesiydi. Ghezzal’ın nefis pasında Aboubakar’ın golü usta işi bir goldü.

Maçın ikinci yarısı da düşük tempoda ve pozisyon fakirliği ile başladı. Aboubakar’ın pasında Atiba’nın üstten dışarı çıkan şutu dışında 3. bölgede yoktu Beşiktaş. Konuk ekip ise daha cesur ve baskılıydı, oyunu Beşiktaş yarı alanına sığmıştı. Sergen Yalçın, etkisiz takımın neresine müdahale şaşırmış olsa gerek 69. dakikaya kadar bekledi oyuncu değişikliği için. Sahanın en kötülerinden olan Larin’i, yorulan Atiba’yı, kopuk kopuk oynayan Ghezzal’ı değil de Ljajiç’i aldı kenara, Gökhan Töre’yi sürdü sahaya. Ancak farkı yaratan, takımın en dirisi Aboubakar oldu. Santradan alıp sürdüğü topu yine bir çalımla süsleyerek filelere yolladı. Bastıran ancak golü bulamayan Gaziantep’in inancı da yıkıldı bu golle. Beşiktaş hiç olmadığı kadar pozisyona girmeye başladı. Aboubakar ve Ghezzal farkı daha da açabilirdi.

Sonuç olarak Beşiktaş çok da etkili oynamadığı bir maçı savunmasının sağlam duruşu ve Aboubakar’ın işbitiriciliği ile kazandı. Gaziantep’in golü bulamaması ve puan alamamasının tek nedeni ise bir Aboubakar’ının olmamasıydı. Konuk ekip golünü ancak penaltıyla bulabildi.