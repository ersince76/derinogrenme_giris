Vatan sağolsun!

“FETÖ, kötülüğü sıradanlaştırırken elbette amacı devlet erkini bütünüyle ele geçirmektir. Devlet kadrolarını da, topluma ve devlete etki eden sivil kurumları da kendi elemanlarından oluşturacak ve hiçbir itiraz noktası bırakmayacak şekilde erkin kontrolü sağlamaya çalışmaktadır. Bu mutlak güç istencinin din ile bir ilgisi yoktur ve hatta tam da İslam’ın reddettiği hevasını ilah edinme durumudur. Mutlak güç istenci, salt devlet aygıtının ele geçirilmesi değil, toplumun gündelik hayatına giren ne varsa nüfuz etme hastalıklı arzusunu da içinde barındırmaktadır. FETÖ’nün istediği, liderinin güzellemesi merkezli katı otoriter ve totaliter bir rejimdir.”
Haluk Tözüm 12 AĞUSTOS 2016

İyiler hep kaybeder çünkü iyiler hep adil dövüşür derler. Ama iyiler adil dövüşmekten vazgeçtiklerinde dünya kaybetmez mi? Evet aslında doğrusu iyiler sadece iyiliklerinden vazgeçtiklerinde kaybeder.
O da öyle düşündü. İyiler kaybetmesin diye kendini feda edenlerden oldu.

O, akrobatik patinajcılara taş çıkartarak takla atan maharet erbabının kapısında “başkanım başkanım” deyip amuda kalktıkları adamdı.

Bir zamanlar ona ulaşınca el pençe divana duran taklacıların, ulufe dilencilerinin kapısını aşındırdıkları adamdı o.
O, ülkenin en parlak bürokratlarından biriydi. Menfaat çetelerinin kapısını aşındırdığı, yalakalığın, kayırmacılığın, liyakatsizliğin, bencilliğin kol gezdiği ortamda eyyamcılara, kan emicilere, devletin malına göz dikenlere prim vermeyen, helal süt emmiş vatan evladıydı.

Taklacı yalaka takımının her defasında hevesleri kursaklarında kaldı. Onlar için o, sakıncalı piyadeydi. Onu düşman olarak kodladılar.
17-25 Aralık sürecinde, çok sevdiği devleti "Gel teröristlerin elindeki Bank Asya'yı al devletine kazandır" dediğinde bir an bile tereddüt etmeden kendini ön saflara attı. Bank Asya silahını teröristlerin elinden aldı. FETÖ onu ölümle tehdit etti. Sosyal medya teröristi Fuat Avni açıkça ismini yazarak hedef gösterdi. Tehditlere aldırmadı. Bir taraftan siyasi ve maddi menfaat sağlamak isteyen ikiyüzlülerle diğer taraftan Fetullahçılarla mücadelesine devam etti.

Birçok siyasetçinin, iş adamının, gazetecinin, bürokratın "neme lazım bekleyip görelim" dediği günlerde elini taşın altına koyanlardandı.
Sonra ne mi oldu? Taşı gövdesine koydular. Ayağına bastığı ne kadar düşmanı varsa şikâyet etti. En rahat iftira atılacak dönemdi. 15 Temmuz sonrasıydı. Hain darbe girişiminden sonra aslan, çakallarca boğdurulmaya çalışıldı. İftiracılar emellerine ulaştılar. KHK ile ihraç edildi. Devletin içinde devlet olmuş, sureti haktan gözüken menfaat çeteleri bu parlak bürokrattan intikam almak için düğmeye bastı. Mücadele ettiği teröristlerle aynı kefeye konmuştu. Derdini anlatmaya fırsat bırakmadılar. Kripto Fetullahçı savcı ve polisler tarafından gözaltına alındı, Fetöcü hainlere bile yapılmayan psikolojik işkencelerden geçirildi. Yaşadığı işkencelerden panik atak hastası oldu.

Hakkındaki bütün asılsız suçlamalardan beraat etti. Kumpası kuranların Fetöcü oldukları sonradan anlaşılınca görevlerinden alındılar. "Pardon" denildi. O devletine yine de küsmedi.
Devletine yeniden hizmet edeceği bir göreve atanmanın hayalini kuruyordu. Bugün git yarın gel dediler. Yalnızlığa hapsettiler. Kapısında kırk takla atanlar, gazeteciler, siyasiler aramaz olmuştu. Bir dönemin en parlak en dürüst bürokratı, fedakârca devletine hizmet etmenin bedelini ödüyordu yalnızlıkla.

Önceki gün sabah bir hastanenin yoğun bakım ünitesinde 5 gündür mücadele ettiği Corona Virüse yenik düştü Haluk. FETÖcüler bayram edebilirdi artık.
Haluk Tözüm, bu ülkenin örnek bürokratlarındandı. Vatana ihanet eden vatansızların temizlenmesi için verdiği mücadele yolunda tüketti ömrünü. Corona Virüsünden önce vefasızlık virüsüyle de savaşmış bir vatanseverdi.

Geride 6 ve 9 yaşlarında iki evlat ve gözü yaşlı bir eş bıraktı.

Kendi yavruları gibi vatan evlatları başı dik gezsin diye, nice vatanseverin yaşadığı kaderi yaşadı, o da yalnız savaştı ve yalnız öldü. Babaları onuruyla, vatan sevgisiyle, ahlakıyla teröristlere, eyyamcı düzene, fırsatçılara boyun eğmedi. Müslümanca yaşadı. İyiler beyaz atlara binip önden giderlerdi, o da buna uydu. “İnna lillahi ve inna ileyhi raciun.”
Bu ülkenin makus talihinin özetiydi Haluk. Hem mücadelesine şahidiz hem de yalnızlığına… Ruhu şad, mekanı cennet olsun.
Başaramadık. Yine iyiler kaybetti, diğer insanlar kaybetmesin diye.
Vatan sağolsun!

Haluk Tözüm kimdir?

Haluk Tözüm, ilk orta ve lise tahsilinin Ankara'da tamamladıktan sonra 1988-1992 döneminde ODTÜ Fen-Edebiyat Fakültesi Fizik Bölümünde tahsil gördü ve Ankara Üniversitesi Siyasal Bilgiler Fakültesi Maliye Bölümü'nden 1996 yılında mezun oldu. 1998 yılında Başbakanlık Hazine Müsteşarlığı Bankalar Yeminli Murakıpları Kurulu'nca açılan yarışma sınavını kazanarak Bankalar Yeminli Murakıp Yardımcısı oldu. BDDK döneminde Bankalar Yeminli Murakıpları Kurulu'nca yapılan yeterlik sınavını kazanarak Bankalar Yeminli Murakıbı olarak atandı. 2005-2007 döneminde ABD'de University of Illinois at Urbana-Champaign Business College Finance bölümünde master yaparak MSF derecesi aldı. Ekonomi, finans ve bankacılık konularında çeşitli çeviri ve makaleleri bulunan Haluk Tözüm BDDK da Bankalar Yeminli Başmurakıbı olarak görev yaptı. Bankacılık Düzenleme ve Denetleme Kurumu üyeliğine atanan Haluk Tözüm, FETÖ'ye ait Bank Asya'ya el konulması sürecini yürüttü. 15 Temmuz FETÖ darbe girişimi sonrası devlet içinde kendini gizleyen kripto FETÖ'cülerin operasyonu ile KHK kararıyla kamu görevinden ihraç edildi. Kendisine operasyon yapan ekibin FETÖ'cü olduğunun anlaşılması sonrası merhum Haluk Tözüm, hakkındaki bütün iddialardan aklanarak görevine iadesi için başvuruda bulundu. Göreve iade edilmeyi beklediği süreçte Koronavirüse yakalanan Haluk Tözüm, 1 Nisan 2020'de hakkın rahmetine kavuştu.