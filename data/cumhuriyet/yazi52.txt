 Onuncu Yılında Suriye Savaşı ve Son Durum

    Facebook'ta paylaş WhatsApp E-posta

17 Şubat 2021 Çarşamba

Suriye’de savaş, 15 Mart 2011’de başladı. On yılını doldurmak üzeredir.

Suriye ordusu ile iç isyancılar arasında başlayan savaş, daha sonra Irak Şam İslam Devleti, El Nusra, Kürt, Türkmen, Dürzi ve Süryani gruplarının katılmasıyla gelişti.

Bu savaşa Rusya, ABD, İran, İsrail ve Türkiye de dahil oldu.

Ülke genelinde hemen her kente yayılan çatışmalar, asimetrik savaş niteliğindedir. Beşşar Esad yönetimi, Rusya ve İran’dan, muhalif gruplar da ABD, İsrail, Katar ve S. Arabistan’dan yardım alıyor.

Suriye’de temel olarak Fırat’ın doğusu, Fırat’ın batısı ve Esad ordusunun egemen olduğu bölgeler ortaya çıkmıştır.

Fırat’ın doğusundaki bölgenin alan egemenliği, ABD’nin ve onun denetim ve desteği altındaki PKK/YPG’nin elinde bulunmaktadır.

Yeni ABD yönetimi Suriye’deki bu alan egemenliğini devam ettirmek istiyor.

Nitekim, geçen ay göreve başlayan Biden yönetiminin bu konudaki politikasını Amerikan Merkez Kuvvetler (CENTCOM) Komutanı General K. F. McKenzie, açıkça belirterek Ayn el Arab’ın (Kobani) alınması yıldönümü vesilesiyle YPG/ PKK’yi resmen kutladı. Bu özerk bölgeye yardımların devam edeceği belirtildi.

En son durum şöyledir: YPG/ PKK’nin etkin olduğu Haseke’de ABD’nin yeni üs kurma planlarının olduğu açıklandı.

Buna karşın Rusya’nın da aynı bölgede yerel unsurlardan oluşan askeri birlik kurma girişimi başlattığı belirtiliyor.

YPG/PKK ile Şam arasındaki güç dengesini, Şam lehine bozmak için Rusya’nın Haseke bölgesine önem verdiği anlaşılıyor.

Rus ordusunun geçen aralık ayında Haseke’de bin civarında asker konuşlandırdığı ve Esad bölgesinde de “Savunma Görevlileri” adı verilen yeni bir oluşuma başladığı bildiriliyor.

Suriye’de Haseke bölgesi öne çıkıyor, çünkü bir bölgede bir yandan ABD’nin yeni üs kurma, öte yandan Rusya’nın yeni bir askeri güç oluşturma girişimleri sürüyor.

Suriye dağıtılmak ve parçalanmak istenmişti. Esad ortadan kaldırılmak istenmişti. Esad giderek güçlendi. On yıldır süren çatışmaların sonunda Suriye, ABD-Rusya arasındaki güç mücadelesinin Ortadoğu’daki merkezi durumuna geldi.

Türkiye, bu durumu gözden uzak tutmamalı. Suriye’nin ABD-Rusya güç mücadelesinin merkezi haline geldiğini görmelidir. Bu nedenle bir an önce mezhep ideolojisine dayalı politikalardan sıyrılmalı ve kendi milli çıkarlarının gereğini yapmalıdır.