Muhteşem maçta Kartal kârlı çıktı
Muhteşem maçta Kartal kârlı çıktı


Dolmabahçe’de derbi akşamı… Bir tarafta istim üstündeki lider Beşiktaş, öbür yanda evinde aldığı mağlubiyetlerle zirveden biraz geriye düşen Fenerbahçe… Kartal kazanırsa, şampiyonluk yolunda büyük bir adım atacak. Kanarya alırsa, kartlar belki de baştan dağıtılacak. Beraberlik halinde bile ev sahibi rahat bir nefes alacak.

Siyah-beyazlılar cephesinde Sergen Yalçın, beklenen 11’i çimlere sürmüş durumda. Sol bekte genç Rıdvan’ın yerine N’Sakala şans bulmuş. Sezona kötü başladıktan sonra her hafta üstüne koyan Beşiktaş’ta orta saha Josef-Atiba-Ljajic üçlüsünün ilk kez yan yana sahne alacak Gustavo-İrfan Can-Pelkas triosuna karşı üstünlük sağlayıp sağlayamayacağı merak konusu. Gözler şüphesiz çilingir Ghezzal’le gol makinesi Aboubakar’da olacak. Futbolculuğundan sonra hocalığında da derbilere damgasını vuran Yalçın, bakalım seriyi sürdürebilecek mi…

Sarı-lacivertlilerde Erol Bulut, ileri uca uzun süredir varlık gösteremeyen Samatta’yı koyarken, sol beke de sorun yaşadığı Caner’i yerleştirmiş. Ne olursa olsun, hedef mutlak kazanmak. Orta sahada Gustavo’nun tecrübesi, İrfan Can’ın açlığı, Pelkas’ın istikrarı, tartışılan hoca için ideal gözüküyor. Yunan futbolcu malum zaman zaman hapsedildiği kanatta başarılı olamıyor, ortada ise döktürüyor. Kendi açısından “tamam mı devam maçı”nda Kanarya’nın göstereceği performans özellikle merak ediliyor. Bu sezon sırat köprüsünde oynadıkları Başakşehir ve Trabzonspor karşılaşmalarını kazanan Fenerbahçe, bakalım en zorlu virajı dönebilecek mi…

Dengeli başlayan derbinin ilk bölümünde Beşiktaş rakibine önde basıyor, Fenerbahçe ise özellikle Osayi-Samuel’i sağdan kaçırmaya çalışıyordu. Giderek daha çok zorlamaya başlayan Beşiktaş, önce Aboubakar, ardından Atiba’yla etkili olsa da Altay kalesinde yine güven veriyordu. 38’de tehlikeli gelen Kanarya’da Nazım kötü vurmuştu. Biraz sönük geçen devrenin sonunda akıllarda Ghezzal’in falsolu şutu kalıyordu.

Hızlı başlayan ikinci devrenin başında Kartal öndeydi. 48’de çilingir Ghezzal’in kullandığı duran topta kafayı vuran Vida’ydı. 53’te Aboubakar’ın şutunda Altay başarılıydı. 58’de Samatta’yla İrfan Can’ın yerine Sosa ile Thiam oyundaydı. Bulut, bakalım bir şeyleri değiştirebilecek miydi?

62’de karşı karşıya pozisyonda Altay’a takılan Aboubakar fişi çekemiyordu. 71’deki Sosa’nın frikiğini Ersin iyi çıkarmıştı. 89’da muazzam bir golle tabela eşitleniyordu. Fenerbahçe’nin en iyilerinden Szalai’nin sürüklediği akında Caner’in bulduğu Ozan Tufan, ceza sahası dışından harika vurmuştu.

Uzatmalarda önce Kanarya, sonra Kartal gole yaklaşıyor; günün kahramanı Altay, Aboubakar’a yine hayır dediğinde taraflar birer puana razı oluyordu.

Son dakikalarda gelen beraberliğe rağmen Beşiktaş, son düzlüğe avantajlı giriyor. Altay’ın olağanüstü performansı olmasa, rahat kazanırlardı ya neyse. Son anlarda beraberliği koparan Fenerbahçe’ye gelince… Samatta yerine Thiam, İrfan Can’ın yerine de Sosa başlasa, sanki farklı olurdu gibi. Savunmada Szalai, kalede Altay muhteşem oynadılar. Sezonun yıldız file bekçisi Altay’a hakikaten helal olsun!