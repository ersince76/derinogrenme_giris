

Ölçü para, varlık bey; zorbalar zorlu sefir.

Cem; faiz çemberinde, insan sıfırlı kesir!

 

Ekmek, askıya çıkmış; dansa zorlanır fakir.

Silik misyon, enflasyon; cebir üstüne cebir.

 

Gülen göbekler elips, oynak ense silindir.

Göz mahkûm dikdörtgene, ekranda düdük Bekir…

 

Dar açılı dik üçgen, ucu korkulu demir,

Kurtulmak mı? Ne mümkün! Ensemizde bin vampir.

 

Avuç, şak şaktan yorgun; alında ter değil, kir;

Kimi zevkten sırma küp, çokluk tekliğe esir.

 

Meclis oval salonda: Bey, Efendi, Ekâbir...

Çatı, parmaklı fiil; asil vah! vekil zamir…

 

Prizma ışık kırmaz; beyinde güdük fikir,

Ar, riya pençesinde umum kareler kâfir.

 

İffet, şeref, haysiyet... Haydi! mallar kelepir.

Hak haber cımbız ucu; medya çokgen, müzevir.

 

Kümeler bağnaz, kindar; sünnetsiz kirveden pir,

Böl, parçala, çarp, çıkar; oh ne âlâ bir devir!

 

Yarın uzayda nokta, besmelesiz düz kabir.

Koniler rant peşinde, peşkeş defter-i kebir.

 

Tek boyut derin düzlem, iş karışık be şair!

Çok yüzlü yamuklardan, imdat! Kurtar bizi, BİR!
