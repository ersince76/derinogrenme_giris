Aziz dostlar, bugünkü köşe yazımızda sizlere hem tarih ve hem de  gününüz penceresi bileşkesinden bakarak sesleneceğiz  ve yazacağız.

       Memleket ve milletimiz açısından konumuz, çok önemli ve geleceğimizi  ilgilendiren  hayati  bir konudur.  Söz konusu  “savaş” olunca, buna 1945 – 1990 zaman dilimi “Soğuk Savaş” döneminin devamı olan 33 yıllık (1990-2023) zaman dilimi de eklenirse milletimiz son 76 yıllık tarihinde  “Hafif Yoğunluklu” 6 “Dış Savaş” ve yine “Hafif Yoğunluklu” 9 “İç Savaş” yaşamıştır. Bunları toplarsak ceman  14 “Dış ve İç Savaş”  eder.

         Memleket ve milletimiz  için konunun çok önemli olması, haliyle yazılacak bu konunun muhtevasının da çok geniş olacağını ortaya koyar. Konu başlığımız  eğer bir kitap olarak yayınlanabilirse ,  her biri  büyük boy, resimli, haritalı, orijinal  vesikalı 500 sayfalık ve sert karton ciltli tamı tamına  en azından   5000 sayfalık, 10 ciltlik bir kitaplar manzumesi olur.

     Benim yaşım artık 71. Bu 10 ciltlik kitabı kendim yazmak  isterdim ama,  yaşım ve  enerjim elvermediğinden bunun yazılmasını  genç nesillere bırakıyorum.   Özellikle üniversitelerimizin  devreye girerek  bu kitabı yazmasını tavsiye ediyorum. Yanılmıyorsam 70’e yakın tarih fakültemiz ve bölümümüz var. Bunlar ne iş yaparlar, ne işe yararlar?  Üniversitelerimizde  öğretim üyesi  rütbesi almaya yönelik  doçent ve profesör olacaklar, tarihimizin entipüften ve en son merhalede  yazılacak olan  konuları,  padişahların ne kadar  eşi ve kızı varmışa yönelik, üstelik de içlerinde  “cinsel haz, hız ve ayartı” aramaya yönelik,  “Padişahların Kadınları ve Kızları”, “Padişahların Anaları” içinde ne kadar kızın, karının ve haremağasının  bulunduğuna dair, “Osmanlıda Harem Hayatı” ve  “Sultan II. Ahmet’in Sünnet Düğünü”, “Mihrimah Sultan’ın Evlilik Merasimi” gibi   günümüz Türkyesinin iç ve dış politikasına hiç de “stratejik malzemeler” vermeyen  bu tip “absürt” araştırmalar yapmak ve kitaplar yazmaktan ziyade (bunlar da yazılır ama acelesi yoktur),   konu başlığımız  gibi hayati konularda araştırmalar yapsalar ve kitaplar yazsalar daha iyi olur kanaatindeyim.

      Ben, 10 ciltlik dev bir eserin yalnızca ana başlıklarını sıralamakla da bu hayati konuda çalışacak doçentler ve profesörlerimizi  de yazacakları  kitabın “İçindekiler” i olarak ana planını da vermiş olacağım. Bunlar, içlerinde  Türkiye’nin “sendromsal” yapılanmalarından  olarak  “Korku Cumhuriyeti” yaşamaya devam ettikleri için bu kitabı yazacaklarını  pek zannetmiyorum. Çünkü, birçok “zülfü livane” ye dokunacaklarından  korkarlar ve başları ağrıyabilir.   Hiç olmazsa üniversite dışından “amatör” veya az-çok kendi kendisini yetiştirerek  “profesyonel tarihçi kimliği”  kazanmış “serbest, bağımsız ve velut” tarihçilerimizin yazması halisane dileğimdir.

                                    Hükümete Bir Teklifim

             2023’de Cumhuriyetimizin 100’üncü  yıl dönümünü “büyük şaşalar” ve “büyük şovlar” larla kutlayacağız. Bütçeden milyonlar akıtılarak “şarkılı, türkülü, yüzlerce düzenlenecek resepsiyonlarda yemeli –içmeli, kuru-sıkı ve hamasi bol nutuklar   atmalı, “Atam iyi ki Cumhuriyeti ilan ettin, sen kalkta da ben yatam” şiirli, her gün sabahtan akşama milyonlarca kişinin Anıtkabir’i “tavaf” ettiği, köylere varıncaya kadar bütün elektrik  direklerine,  ara vermeksizin her direğe  hep aynı Atatürk posterlerinden olarak altlarına “Atam Çok Yaşa”, “Atam İzindeyiz”, “Cumhuriyetimizin 100. Yıl Dönümü Kutlu Olsun” vb yazılarının yazılıp asıldığı,    şişirip   üzerinde “Yaşasın Cumhuriyet” yazılı  caddelerde direklere  asılmış, bütün Yerküre halkları görsün diye atmosfere atılmış, salınmış milyonlarca rengarenk  balonlu” vb. programlı bir sürü kutlama etkinlikleri düzenlenecektir.   Ben bir tarihçi yazar olarak,  şimdiden “kutlu olsun, milletimiz mutlu ve var olsun”    derim.

         Hatırlayacağınız üzere, bizde her “100 Yıllık Kutlama” esprilerinden  olarak  hep, halka genelde “bedava” dağıtılmak üzere  bir “Anma Kitabı” veya “Hatıra  Kitabı” çıkarılır. Cumhuriyetimizin 100 ‘üncü yıl dönümü münasebetiyle Hükümetimiz mutlaka böyle bir kitabın çıkarılmasını düşünüyordur.

      Böyle bir kitap için benim teklifim, yukarıda  adı geçen 5000 sayfa  10 ciltlik kitaptır. Şuranın şurası 100 yıl kutlamalarına  2-3 yıl kalmıştır. Hiç olmazsa erken davranarak bu kitap, 29 Ekim 2023’de  halka dağıtılmak için öncelikle “Hükümet” tarafından  “Devlet Yayınları” olarak çıkarılmalıdır.

     Buna eğer “Devlet” veya “Hükümet” talip olmayacaksa, “Sivil Toplum Kuruluşları” ndan  olarak bir vakıf, bir dernek vb. bunu üstlenebilir.  Herhalde adı “Para Babası” na çıkmış zenginlerimiz de keselerinin ağızlarını açarak belki de bu işe “parasal” olarak  yardımcı olurlar sanıyorum ama pek de ümidim yok!... Çünkü insan zenginleştikçe   “servetimi kaybederim” yersiz korkusuna kapılarak  devamlı “eli dar” olmayı tercih eder. Zaten eskinin “yardımlaşma duyguları ve erdemleri” de pek kalmadı. Allah’ın da “Zenginler  mallarını hayra harcadıkça, zenginlikleri eksilmez, artar” ayet-i kerimesi de çoktan unutulmuştur.  

         Bu kadar hacimli bir kitabı bu kadar kısa süre içinde bir kişi hazırlayamaz. Her ünite başlığını, kurulacak “100’üncü Yıl Kitabını Hazırlama Heyeti” nden bir konu heyeti grubunun yazmasına yönelik  bir “Geniş Yazım Heyeti” oluşturulmalıdır. Bu heyet, üniversiteler içinden çıkamayacaksa,  sivil alana taşınıp sivil tarihçiler başta olmak üzere, sosyolog, siyasal, askeri,  hukuk ve ekonomist ilim adamlarından  ibaret bir merkez İstanbul veya Ankara’da çalışmak üzere “Heyet” kurulabilir. Böyle bir şey olacaksa, ben bir tarihçi yazar olarak bu heyetin  yönetmen veya koordinatör olarak başkanlığına talibim.  Çünkü, üniteler veya içindekiler  başlıkları ile ilgili her konuda münferit olarak 25 çeşit dağınık kitap yazdım. Konulara   az –çok vakıfım. “Heyet” in başında ehil bir başkası da olabilir. Ben fazla meraklısı değilim.

      “Hükümete Bir Teklifim” derken işte bunları kastediyorum.

      Aziz dostlar, bugünlük bu kadar. Böylece 100’üncü yıl dönümünde  “ne yapılacaklar” dan esprisinden  olarak bir kitap projesi sundum. Bunun “üniteleri” veya “içindekiler” ni ana hatlı açılamalarıyla   önümüzdeki günlerdeki köşe yazımda yazacağım vesselam.