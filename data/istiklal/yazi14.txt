

Malum 2021 yılına Covid19’a eklemlenmiş aşı meselesiyle “Merhaba” dedik. “Vurulalım mı, vurulmayalım mı” tartışmalarıyla sürer gider diye düşünürken gündeme Trump taraftarları bomba gibi düştü…

Hem de ne bomba?

Demokrasinin beşiği ABD’de yapılan son seçimde seçilmiş başkan Cumhuriyetçi Donald J. Trump, rakibi Demokrat Joseph Robinette “Joe” Biden Jr.’a yenilmişti. Demokrat Joe Biden 20 Ocak 2021'de 46. başkan olarak göreve başlayacaktı.

Ama öyle olmadı!

3 Kasım 2020'deki başkanlık seçimlerine usulsüzlük karıştığı yönündeki iddialarını sürdüren Donald Trump'ın çağrısıyla başkent Washington DC'de binlerce kişi toplandı. Trump, Beyaz Saray önünde destekçilerine yaptığı konuşmada, "Asla vazgeçmeyeceğiz, yenilgiyi asla kabul etmeyeceğiz" dedi. Bunun üzerine kalabalık, Senato ile Temsilciler Meclisi'nin ortak oturumunun başlamasından kısa bir süre sonra bina çevresindeki güvenlik bariyerlerini aşarak, Kongre binasına ulaştı. Güvenlik önlemlerinin yetersiz kaldığı görülürken, protestocular camları ve kapıları kırarak içeri girdi.

2021 yılının ilk günlerde ABD’nin başkenti Washington'da, Seçiciler Kurulu oylarının sayıldığı ve 3 Kasım 2020'deki başkanlık seçimlerinin sonuçlarının resmileşeceği Kongre oturumu, Trump destekçilerinin Kongre binasına girmesiyle yarıda kaldı. Sonrasında olaylar büyüdü ve 4 kişi hayatına kaybetti.

“Demokrasinin beşiği” ABD’de yaşananlar bu!..

Seçilmiş eski devlet başkanı Trump seçim sonuçlarını kabul etmiyor. Trump’ın tahrik dolu konuşması sonrası taraftarları seçim sonuçlarını resmileştirecek kongre toplantısı bastırıyor ve binayı işgal ediyor. 

Anlayacağınız dünya gerçeği tüm açıklığı ile gördü!

Kral çıplak!..

Demokrasi ve özgürlük ihraç eden ülkede demokrasi rafa kalktı!

Peki ya sözüm ona özgür düşüncenin neferleri?

Malum Google, Facebook, Twitter, Youtube’tan bahsediyorum..

Onlar ki özgürlük ve demokrasi adına Gezi olaylarını 24 saat kesintisiz canlı yayınlamışlardı…

Onlar ki, özgürlük ve demokrasi adına Mısır'da darbeyi kesintisiz, özel canlı yayınlarla tüm dünyaya aktarmışlardı…

Onlar ki, özgürlük ve demokrasi adına kafa kesen DEAŞ teröristlerinin örgütlenmesine karışmamışlardı…

Onlar ki, özgürlük ve demokrasi adına Atatürk’e, devlet büyüklerine iftira ve hakaretleri platformlarından kaldırmamışlardı…

Onlar ki, özgürlük ve demokrasi adına denetlenmeyi reddetmiş, gelir vergisi ödememek için ülkelerin kanunlarına kafa tutmayı hak görmüş Google, YouTube, Twitter, Facebook, Instagram ne yaptı dersiniz?..

ABD’de seçilmiş ve hala görevi devretmediği için görevde olan devlet başkanı Trump’a sansür uyguladılar! Trump’ın yazdıklarını sildiler yetmedi Trump’ın hesaplarını askıya aldılar!

O da yetmedi, ABD Devleti’nin resmi hesabını bile kapattılar! Üstelik tüm kişisel verileri kendisine peşkeş çekerek seçimi kazanmasına büyük katkı verdikleri Trump’ı yasakladılar!

Anlayacağınız özgür düşünce de yalan oldu bir çırpıda!

ABD 2021 yılına özgürlük ve demokrasi konusunda endişe verici bir halde başladı! Tüm dünyada yaşanan olaylara her seferinde “endişe ile izliyoruz’’ diyen ABD şimdi dünyanın endişe ile izlediği bir ülke oldu!

Ve dahası 2021, ABD’nin de ABD’li sosyal medya şirketlerinin de özgürlük ve demokrasi tutkusunun ne kadar afili bir yalan olduğunu da göstere göstere başladı!..

Görüldü ki sizin özgürlük ve demokrasi yalanınız ABD sınırına kadarmış!

E şimdi demezler mi adama “Sizin Özgürlük ve Demokrasinizi sevsinler!” diye…

Bizdeki özgürlük ve demokrasi düşkünlerine de bir çift sözüm var!

Hani her fırsatta özgür düşünce ve demokrasi adına ‘’sosyal medyama dokunma’’ diyen arkadaşlar!

Siz hala aynı şeyleri söylüyor musunuz?

Hala ‘’sosyal medyam’’ diyebiliyor musunuz?

Hala sosyal medyanın sizin özgülük alanınız olduğunu düşünüyor musunuz?
