HDP kapatılırsa ne olur?
Diğer
•

26 Mart 02:00

Başlıktaki soruya döneceğiz, ama önce başka bir duruma bakalım.

Analizcilerin zihninde daha kapsamlı bir soru var. Bu ABD ne yapıyor?
ABD’NİN ABD’DEN BAŞKA DOSTU YOK

Pasifik’te kıpraşıp duruyor. Son zirvede Çin’le sandalyeler havada uçuştu.

Dönüyor, Rusya’ya “Katil” diyor.

Yanıtını alıyor o ayrı, diplomasi tarihinde görülmemiş bir hitap.

İran’da bir kısım zevat, yumuşama olacak beklentisindeydi, ayaklar suya erdi.

Onun da olmayacağı anlaşıldı.

Türkiye, namı diğer kilit ülke ise tehdit üstüne tehdit alıyor.

Herhalde yeterli, Patagonya bu yazının konusu değil.

İki olasılık var, ya ABD hepsine yeter ya da başka…
'UZLAŞMA' POLİTİKALARI TERS YÜZ

Biden ve Trump arasında şöyle bir fark varsayılıyordu:

Trump Rusya’yla, Biden ise Çin’le daha uzlaşmacı olacak.

Başkanlık seçimi bu temalar üzerinden yürüyordu.

Seçim sonrası farklı oldu. Peki neden? 

Pekin’le uzlaşmaya kalksa, Pasifik gidecek.

Çin gümbür gümbür geliyor ve en ufak bir zaafı değerlendiriyor.

Hazır 15 ülkeyle dünyadaki en büyük ekonomik birliği oluşturmuşken, istikrarlı bir Pasifik, Çin’in arayıp bulamadığı fırsat.

Rusya ve Türkiye’yle uzlaşsa bütün bir orta dünyayı, hatta daha fazlasını kaybedecek.

Düşünsenize bu yola girse, NATO’yu nasıl bir arada tutacak, Avrupa’yı kime karşı birleştirecek.

O yüz bin askerini terhis mi edecek, Doğu Avrupa’daki füzelerini hurdaya mı çıkaracak.

Kapı açılır da Kuzey Akım giriverirse yandı gülüm keten helva.

Hele Türkiye… Tehdidin ortadan kalkması, başka deyişle ABD’yi yenmemiz ne demek, bir tasavvur edin.

İran’la uzlaşsa, Batı Asya’yı nasıl tutacak.

Uzatmayalım, ABD çaresiz. Uzatmaları oynuyor ve her yere diş göstermek dışında seçeneği yok.

HDP’nin kapatılması bu tabloda nereye oturuyor?
RAND STRATEJİSİNİN BEL KEMİĞİ

Başlıktaki soruya gelelim.

Birincisi, Genel Başkan Yardımcımız Hasan Korkmazcan’ın dört gün önceki Aydınlık manşetinde vurguladığı gibi, ABD en önemli enstrümanını kaybeder.

O, PKK değil miydi diye sorulabilir. Aynı şey, ama HDP kolu artık daha önemli.

PKK büzüştükçe büzüşen kara gücü. HDP ise Rand stratejisinin bel kemiği.

Stratejinin belkemiği kırılıyor. Ortada strateji filan kalmıyor.

İkincisi, Kılıçdaroğlu-İmamoğlu CHP’si en önemli müttefiğini kaybeder.

Üçüncüsü İyi Parti varlık nedenini kaybeder. Milliyetçileri, CHP üzerinden PKK’nın yanına yerleştirmek için kurulmuştu.

Sadece Çin düşmanlığıyla olsa olsa Seyit Tümtürk olursunuz.

Dördüncüsü, Millet ittifakı erir gider.

İç birliği güçlenmiş bir Türkiye ise, ABD tehdidi karşısında kaya gibi durur.
'ABD’Yİ İDARE EDELİM' ÇIKMAZI

Ak Parti, sorumluluğu Türk yargısına “havale etti”.

Yargımıza güveniyoruz ama, iktidar partisinden beklenen bu mudur?

Devlete ve millete bu kadar hayati bir sorunda önderlik edilmeyecekse, nerede edilecektir?

“ABD’yi idare edelim” politikasının en tutmayacağı yerdeyiz.

Atlantik saldıracak. Başka seçeneği yok.

Başa çıkabilmenin en önemli koşulu HDP’yi kapatmaktır.

Bunu yapmadan tutarlı olamazsınız. Hem içerde hem dışarda.

Hem ABD’yle savaşan, hem de onun kara gücünü Meclis’inde tutan bir Türkiye…

Moskova’dan, Pekin’den ya da Tahran’dan bakın bakalım bu manzaraya. Öncü ülke gibi mi görünüyoruz?..

Diyarbakır Anneleri’ni ziyaret çok güzel.

Onlar “HDP kapatılsın, ABD’nin kolu kesilsin” diyorlar…