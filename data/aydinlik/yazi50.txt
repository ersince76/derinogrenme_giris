57. Kütüphane Haftası (2021)
Diğer
•

02:00

Türkiye’de 1964’ten beri (2020’de küresel salgın nedeniyle iptal edilen ayrık) her yıl Mart ayının son haftası Kütüphane Haftası olarak kutlanmaktadır. Küresel salgın (pandemi) tüm yaşamımızı derinden etkiliyor. Kuşkusuz aşı geliştirme ve bu bağlamda aşının ekonomi politiğine ilişkin sorunlar da yaşanıyor.
2020’DE KÜTÜPHANELER

2020’de kütüphanecilik alanında çalışmalar belirli kısıtlarla da olsa yürütülürken hem de “yeni normal” için uyum çabaları yoğundu. Küresel salgının ilk günlerinde 30’dan fazla uluslararası yayınevi hızlı harekete geçerek tüm kaynaklarını ücretsiz erişime açtıklarını duyurdular. İlerleyen günlerde ise erişim koşullarında değişiklikler yaşandı. Kütüphaneciler özverili girişimlerle özellikle elektronik kaynakların paylaşılmasını sağladılar. Bunun sonucunda yayın ve patent sayılarında bir artış bile gözlemlendi. Tüm dünyada 2020 yılında yayınlanan akademik makale sayısında yaklaşık yüzde 4,25’lik bir artış gerçekleşirken, Türkiye adresli akademik makale sayısında ise yüzde 15’lik bir artış gerçekleşti. Yayınların kalitesi ayrı bir konu. Bir özel sektör yayın endeksine girmesi otomatik olarak ülkemize katma değer sağladığı anlamına gelmiyor elbette!
DİJİTALLEŞME VE KÜTÜPHANELER

Toplum 5.0’ın dijital evreninde kimi ülkeler ürettikleri mal ve hizmetleri dijital ortama taşırken kimi ülkeler gelenekseli sürdürmektedirler. Dünyaca kabul görmüş yayınevleri geçmişe dönük yayın çalışmalarını da dijital ortama aktararak veri tabanlarını oluşturarak pazarı denetim altına almaktadırlar. Bilgi fabrikası olan üniversiteler üretilen bilgiye erişim bağlamında konsorsiyumlar kuragelmektedirler. Ülkemizde de bu bağlamda 2000’li yıllarda ANKOS (Anadolu Üniversite Kütüphaneleri Konsorsiyumu) kurulmuştur. Ancak yabancı dildeki kitaplara erişim olanağına koşut olarak Türkçe kaynaklara elektronik ortamdan erişim ile ilgili Türk yayınevlerinin çabaları yeterli düzeyde değildir.

Türkiye’de Hiperlink tarafından 2006 yılında kurulan ve 2009 yılında “Hiperkitap” olarak Türkiye’nin ilk online kütüphanesi 3.300 kitapla yola çıkmış, bugün 400 den yayınevi 25.000 den fazla e-kitapla dijital dünyada yer almaktadır. Türkiye’de 2020 yılında toplam 433.213.632 adet kitap üretimi ve yüzde 2,27 büyüme ile fiziksel kitap üretildiği düşünülürse Türkiye’nin ilk online kütüphanesinin bu hizmetiyle bütünleşen yayınevi ve yayın sayısının ne denli yetersiz olduğu da görülmektedir. Aslında Hiperkitap veri tabanına Cumhurbaşkanlığı Millet Kütüphanesi başta olmak üzere T.C. Kültür ve Turizm Bakanlığı, 100’e yakın üniversite kütüphanesi ile bazı belediye kütüphanelerinin abone olduğu düşünülürse pazar payının ne denli yüksek olduğu ve şirketlerin ürettikleri yayınların tanınırlığının artması açısından önemli olduğu da görülmektedir. Ayrıca bu veri tabanına dönemler içinde Harvard Hukuk Fakültesi, Yale Üniversitesi, Kırgızistan Manas Üniversitesi gibi üniversitelerinin abone olması ülkemizde üretilen bilginin uluslararası boyuta taşınması ve ticarete dönüşmesi önemlidir. Türkiye’de online akademik portalına Sayısal Kitap, Turcademy gibi şirketlerin eklenmesi de ülkemizdeki online kütüphane olgusunun gelişimine önemli katkı sağlayacağı muhakkaktır.
BU YIL İKİ TEMA

Bu yıl, 29 Mart - 4 Nisan 2021 tarihleri arasında 57’incisini kutlayacağımız Kütüphane Haftası’nın son yıllarda olageldiği üzere yine iki teması olacak. T.C. Kültür ve Turizm Bakanlığı Kütüphaneler ve Yayımlar Genel Müdürlüğü “Çağları Aşan Söz” temasını yeğlerken, ulusal düzeyde kütüphanecilerin en büyük örgütü olan Türk Kütüphaneciler Derneği ise “Pandemi Sürecinde Kütüphanecilik” temasını kullanacak.
YA KÜTÜPHANECİLERİN DURUMU?

Türkiye’de her geçen gün derinleşen ekonomik bunalım küresel salgının da etkisiyle emekçi toplum kesimlerinin yaşamını olumsuz etkiliyor. Bilgi hizmetleri alanında görev yapan kütüphanecilerin küresel salgının olumsuz etkilerinden sağlık, hizmet sektörü, eğlence, güvenlik vb alanlarda çalışanlara oranla daha az etkilendikleri söylense de özellikle ekonomik bunalımın baskısı altında yaşama tutunma çabası içinde oldukları da çok açıktır.
SONSÖZ

“Yeni normal” dönemin “melez (hibrit)” yani yüzyüze ve çevirimiçi olarak karma etkinliklerle kutlanacak ilk kütüphane haftası kutlu olsun.

NOT :

57. Kütüphane Haftası etkinlikleri için aşağıdaki web sayfaları ziyaret edilebilir.

http://kutuphaneci.org.tr

https://kygm.ktb.gov.tr/TR-285124/57-kutuphane-haftasi-gorselleri.html

(*): Bu yazının hazırlanmasında destek veren kütüphane müdürleri Ertuğrul Çimen (MEF Üni.) ve Ender Bilar (Arel Üni.) dostlarıma çok teşekkür ederim.  