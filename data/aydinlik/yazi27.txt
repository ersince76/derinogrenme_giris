Orman köyünde
Diğer
•

02:00

1965 yazındayız. Ziraat Fakültesi son sınıfta tek dersten bütünlemeye kalmışım. Diploma tezimi de hazırlamam gerek. Denizli ilinde tarım işletmeleri ile ilgili bir araştırma yapılacak. Anket yapacak ekibe beni de çağırdılar. Soru defteri tanıtılıp, uygulama yapıldıktan sonra araziye çıkıldı. Ben Tarım Bakanlığı’ndan gelen Nihat Bey’in yönettiği Acıpayam-Çameli ekibindeyim. Resmi plakalı bir jeep var altımızda.

Altı kişilik ekibimiz Acıpayam Devlet Üretme Çiftliği konukevinde yatıyordu. Sabah erken yola çıkarak Çameli ilçesine vardık. Oradan 18 kilometre uzaktaki Sarıkavak köyüne ulaşmamız bir buçuk saat sürdü.

Çamların arasında, seyrek ahşap yapılardan oluşan ufak bir yerleşim alanı. Yalnız muhtarın evi kiremit çatılı. Orman içinde bir köy. Arazi son derece kısıtlı. Kıl keçisi, buğday ve mısır yetiştiriciliği ana geçim kaynağı. Olursa orman işçiliği yapıyorlar. Odun, çam kozalağı gibi ürünlerin kaçak satışı da yapılıyor çaresiz.

Anket yapılacak köylüleri çağırması için köy bekçilerinden yardım alınıyor. Köy bekçileri ve sığırtmaç denen çobanlar genellikle köylerin en yoksulları olur. Onların gönlünü almak için on lira veriliyor. Bekçi köyde yokmuş. Karısı işe koyuldu, bir yamaçtan öbürüne koşarak istenen adamları çağırıp getirdi. On liralık banknotu koynuna sokarken “Ben bununla tuz alırım gari” diye söyleniyordu.

Temmuz ortaları, hava sıcak, ben kısa kollu gömlek giymişim. Anket yaptığım köylünün sırtında ceket var. Orta yaşın üzerinde olan adamın çeneleri çat çat ediyor. Yayla adamı, yazın ortasında, öğle vakti üşümemesi lâzım. Muhtar çağırtıyor, resmi plakalı bir cip. Elinde kalem kalem defter, ifade alır gibi sorular soruyorlar. Adamcağızın başına iş açılacağından korktuğunu anladım ve sakinleştirmeye çalıştım. Ekibimizde o kasabadan bir sınıf arkadaşımız vardı. Ben filanca köyden Hüsnü Çavuş’un oğluyum diyerek kendini tanıttı. Derken ortalık yatıştı ve sorularımıza cevap verilmeye başlandı.

“Geçen yıl ne kadar alana buğday ektiniz?” diye sorduğum zaman; cevap “İki deve buğday ektim” şeklindeydi. O zaman öğrenciler arasında birisi abartılı bir şey söylediğinde “Yok, deve!” diye tepki verilirdi. Şimdiki gençler çok daha kaba “Oha...” diyorlar. Bu ünlemin öküzleri harekete geçirmek için kullanıldığını bilmiyorlar kuşkusuz.

Garibim köylünün benimle alaylı konuşacak bir hali yok. Amca bu nasıl bir ölçü dediğimde bilmem kaç kile, o ne kadar gelir dediğimde bilmem kaç okka dedi. Okkanın ne kadar olduğunu sorunca cesarete gelip “Oğlum sen de bir şey bilmiyorsun be!” dedi. Türkiye metrik sisteme 1932’de geçmişti. Biz dekarı, hektarı, kilogramı, öğretmiştik. “Deve”; bir deve yüküne karşılık gelen 165 kilogram buğdaya eşit ağırlık birimiydi. Bu kadar buğday tohumunun ekildiği yer anlamına geliyordu. Yıllar sonra 1977’de Urfa’da “Kile” olarak karşımıza çıkacaktı.

Hasat ettikleri buğdayın ne kadarının aile tarafından tüketildiğini sorunca, söylediği miktar bana çok düşük geldi. Doğrulamak için nedenini sorunca, “Biz darı ekmeği yeriz, buğday ekmeğini sadece Ramazan’da oruç tutanlarımız yer. Darı ekmeği insanı tok tutmaz. Biz buğdayı satar gazımızı, tuzumuzu alırız” demişti. Gayet iyi biliyordum, buğday unu pahalıya geldiği için bir kış boyunca biz de darı ekmeği yemiştik. Tarhana çorbasıyla güzel gider, ama kuruduğu zaman taş gibi olur mübarek.

Yıllar yılı keçiyi düşman belledik. Ormanda bir avuç daha yer açmaktan, keçisini otlatmaktan, birkaç yük odun satmaktan başka çaresi olmayan orman köylülerinin sorunlarını çözmek yerine onları cezalandırdık. Şimdi de onlara 2B arazilerini astronomik fiyatlarla satmaya kalkışıyoruz.

Yazı biraz kasvetli oldu galiba. Gerçek bir olayı anlatarak bağlayalım. İlçemizin yetkilileri bir keşif için köylere gidiyorlar. Karşılarından katırına odun sarmış bir köylü geliyor. Hayvanın yükü ağır, kasabaya ulaşmak için 6-7 kilometre daha gidilmesi gerekiyor. Memurlardan biri hayvanın haline acımış. Odunun kaç para olduğunu sorup, parasını vermiş. Köylü yükü indirmiş, urganı toplamış ama gitmiyor. Memur “Hayrola niçin bekliyorsun?” diye sormuş. “Beyim bu odun ne olacak?” yanıtını alan memur şaşırmış. Konuşma şöyle sürüyor:

Sen bu odunu nereye götürüyordun?

Kazaya götürüp satacaktım.

Kaça satacaktın?

On liraya satacaktım beyim.

Ben de sana on lira verdim mi?

Verdin beyim, Allah bereket versin.

Paranı aldın daha ne bekliyorsun? Köyüne git rahatına bak, hayvan da dinlensin.

Gideyim gitmesine beyim ama, benim bunca emek çekerek getirdiğim odun ne olacak?

Laf anlamaz, kalın kafalı köylü mü diyeceğiz? Yoksa, emek verilmiş bir ürününün heder olmasına razı olmayan ince fikirli bir insan mı?