Ödülün sorumluluğu
Diğer
•

23 Mart 02:00

VOLEYBOLDA kulüpler düzeyinde onur haftası yaşıyoruz. Bugün ve yarın Şampiyonlar Ligi’nde yarı final, CEV ve Challenge kupalarında final karşılaşmalarının ikinci maçları oynanacak. Yoluna devam eden 16 takımdan dördü Türk takımları. CEV Kupası Finali’nde bugün sahaya çıkacak olan Galatasaray’ın kadın takımı ilk maçta deplasmanda Monza’ya 3-0 kaybetti. Challenge Kupası Finali’nde ilk maçta Romanya’da Alba Blaj’ı 3-0 yenen Yeşilyurt kupasına yarın kavuşacak. Erkeklerde kalan tek temsilcimiz Ziraat Bankası, Challenge Kupası finalinde ilk maçta İtalya’da Milano’ya 3-2 kaybetmişti. Kadınlar Şampiyonlar Ligi Yarı Finali’nde ise tek temsilcimiz Vakıfbank ilk maçı İstanbul’da 3-2 kaybetmişti. İki gün boyunca Avrupa kupalarında voleybol heyecanı yaşayacağız.
AÇIKLAMA YAPARAK GÜNDEMDE KALMAK

Kadınlarda Vakıfbank, Galatasaray ve Yeşilyurt, erkeklerde de Ziraat Bankası ile devam ediyoruz. Avrupa’da başarısı ile gündeme gelemeyen Eczacıbaşı, açıklamalarıyla gündemde kalmaya çalışıyor.

Eczacıbaşı’nın reklamlarında 2018’de Uluslararası Olimpiyat Komitesi’nin Dünya Kadın ve Spor Ödülü'nü aldığını sık sık duyuyoruz. IOC’nin bu ödül ile yaptığı açıklama aynen şöyle: “Eczacıbaşı Spor Kulübü, ülkesinde spor öncüsü olduğu için bu ödüle layık görüldü. 1966'da kadınların erkek egemen bir dünyaya katılma fikrinin Türk toplumu tarafından kolayca benimsenmediği bir zamanda kuruldu. Ancak Eczacıbaşı Spor Kulübü o zamandan beri yönetiminde neredeyse cinsiyet eşitliğini yakaladı ve kadın voleybolunu geliştirerek binlerce üye ve milyonlarca takipçi kazandı, 28 ulusal şampiyonluk, Dünya ve Avrupa şampiyonluğu kazandı ve kadın oyuncularına yatırım yaptı.” 

Kısaca, ödülün kazanılmasının ilk nedeni olarak Türkiye’de kadınların hayata katılamadığı erkek egemen bir toplum olduğu gerekçesi var. Yani, bir Türk takımı ödüllendirilirken Türkiye yerin dibine sokuluyor. Zannedersiniz ki, kendi ülkelerinde kadına seçme seçilme hakkı Türkiye’den önce verilmiş; zannedersiniz ki, bu topraklarda Türk kadınının hayatın içine dahil edilmesini Mustafa Kemal Atatürk değil Eczacıbaşı sağlamış. Bu ödülü kazanmasının ikinci nedeni olarak da sportif başarı açıklanmış. Eczacıbaşı 2 kez Dünya Kulüplerarası Voleybol Şampiyonluğu kazanmış, Vakıfbank 3 kez. Eczacıbaşı 1 kez Şampiyonlar Ligi Şampiyonluğu kazanmış, Vakıfbank 4 kez. Eczacıbaşı diğer Avrupa Kupaları’nı 2 kez kazanmış, Vakıfbank 3 kez! 
ECZACIBAŞI TERCİHİNİN NEDENİ

Peki, bu ödül neden Vakıfbank’a değil de Eczacıbaşı’na verildi? Çünkü Vakıfbank bir kamu kuruluşu, Türkiye’nin önüne konan uluslararası sözleşmelerde Türkiye’den taraf olur. Nitekim, Macaristan, Polonya, Hırvatistan ve Bulgaristan gibi ülkelerin daha önce imzalarını çekme kararı verdiği İstanbul Sözleşmesi’nden Türkiye de çıkma kararı verince Eczacıbaşı aldığı ödülün gereğini sosyal medya hesaplarındaki açıklamayla yaptı: “Taraf devletlerin, toplumsal cinsiyet eşitliğini sağlamaya, kadınlara yönelik her türlü ayrımcılığı ve şiddeti önlemeye yönelik kararlılığını gösteren İstanbul Sözleşmesi, çağdaş bir uluslararası insan hakları sözleşmesidir ve kadınlar için hayati önemdedir. Türkiye’nin refahı için çalışan tüm kurum ve kişilerin, ülke nüfusunun yarısını oluşturan kadınların yaşamı söz konusuyken, İstanbul Sözleşmesi’ni ortak geleceğimizin teminatı olarak göreceğine inanıyoruz. Kadınların azmi ve başarılarıyla ülkemizin adını dünyaya duyuran, Uluslararası Olimpiyat Komitesi Kadınlar ve Spor Dünya Ödülü’ne layık görülen Eczacıbaşı Spor Kulübü olarak eşit, adil ve şiddetsiz bir yaşam mücadelesinde kadınların yanındayız."

İlginç olan bu açıklamanın kulübün web sitesinde yayımlanmamış olması.

IOC Spor ve Kadın ödülünü alan kişi ve kuruluşları da ayrıntılı incelemek gerekir. Skateistan gibi kuruluşların ya da Androulla Vassiliou gibi kişilerin Avrupa Birliği ya da batılı ülkelerle yakın iş birliği içinde olduğunu görüyoruz. Vassiliou, çok kez Türkiye’nin Kıbrıs’taki varlığına dair açıklamalar yapmış, Türkiye’yi adada işgalci ve antidemokratik olmakla suçlamış ve en büyük dileğinin sözde 47 yıllık işgalin bitmesi ve Kıbrıs’ı tekrar özgür ve birleşmiş olarak görmek olduğunu söylemiş. Bu kişi, Avrupa Birliği’nin eğitim, kültür, çok dillilik, gençlik ve sağlıktan sorumlu komiserliğini de yapmış. Tam IOC’nin Kadın ve Spor Ödülü’nü kazanmaya layık biri, anlayacağınız!  
ASIL AMAÇLARI BÖLÜCÜ TERÖRE DESTEK

2019 Kasım ve Aralık aylarında köşemde İstanbul Sözleşmesi’nin egemenliği tehdit eden maddelerini paylaşmıştım. Sözleşmenin amacının kadına şiddeti engellemekten çok Türkiye’yi tuzağa düşürmek olduğunu belirtmiştim. Daha hiçbir kesimden İstanbul Sözleşmesi’ne dair bir tepki gelmezken, “Türk Milletiyiz” isimli yazımda İstanbul Sözleşmesi ve Grevio Raporu’nun derdinin kadına şiddet olmadığını belirtmiştim, sözleşmenin asıl derdi Türkiye’deki bölücü teröre destek idi. (aydinlik.com.tr/turk-milletiyiz-cem-zeren-kose-yazilari-aralik-2019) 

Yurt dışından yayın yapan FETÖ ve PKK kaynaklı televizyonların her gün İstanbul Sözleşmesi yayını yapması ve dağdaki teröristlerin Türkiye’yi İstanbul Sözleşmesi ile diz çökerteceklerine dair sözleri sözleşmenin amacını iyice belli etti.

Bir spor kulübünün İstanbul Sözleşmesi’ne dair açıklama yapması çok mu gerekli? Kazanılan ödülden alınan sorumluluğa sosyal alanda yürütülen TESEV’in kurucusu ve ilk başkanı olma unvanları da birleştiğinde İstanbul Sözleşmesi’nden çekilmeye sessiz kalınamayacağını anlıyorum.

Türk takımları Avrupa’da kupa mücadelesi veriyor. Bu mücadelede birçok kez kalbimiz Eczacıbaşı ile atmıştı. Bu sefer Eczacıbaşı elendi; kalbimiz Vakıfbank, Galatasaray, Yeşilyurt ve Ziraat Bankası ile atacak… Atatürk’ün “Hangi istiklal vardır ki, ecnebilerin nasihatleriyle, ecnebilerin planlarıyla yükselebilsin?” sorusuna yanıt verebilenlerle de atmaya devam edecek!