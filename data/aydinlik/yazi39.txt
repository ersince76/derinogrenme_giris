Yeni Osmanlıcılık safsatası
Diğer
•

28 Mart 02:00

Bir süredir bazı mahfillerde, Türkiye’nin Kıbrıs, Doğu Akdeniz, Suriye, Irak, Libya ve Azerbaycan’da izlediği güvenlik politikalarının “Yeni Osmanlıcılık” nitelemesiyle anıldığına şahit oluyoruz. Özellikle ABD ve AB başkentlerindeki çeşitli gazete, dergi yazıları ve TV programlarında zaman zaman bu görüş dile getiriliyor. Çoğunlukla İsrail bağlantılı kuruluşların bu propagandada başı çektiği görülüyor. İçeride bu malın alıcısı da CHP, İyi Parti, HDP ve onların Erdoğan muhalifi olarak sarıldığı uluslararası medya patronu Rupert Murdoch’un FOX TV’si.
İKİNCİ CUMHURİYETÇİLİĞİN İKİZ KARDEŞİ

Yeni Osmanlıcılığın, aslında kökleri daha eskiye dayansa da Turgut Özal’ın 1991 yılındaki Körfez Savaşı sırasında “bir koyup üç alacağız” söylemiyle ifadesini bulduğunu hatırlatalım. Bu görüş, Graham Fuller gibi CIA görevlilerinin “Kemalizm’in modası geçti” propagandasıyla desteklendi. Amaç, Türkiye’yi Amerikan planlarına bağlamaktı. 1990’larda serpilen İkinci Cumhuriyetçiliğin ikiz kardeşi olan Yeni Osmanlıcılık; milli devlet, üniter yapı, milliyetçilik karşıtlığı üzerine kuruludur. Ekonomide de doludizgin bir liberalleşme ve “dünya ile bütünleşme” programına sahiptir. Yeni Osmanlıcılığın nirengi noktalarından biri de Amerikan dostluğu, Rusya ve İran karşıtlığıdır. 

Özal ile başlayan Yeni Osmanlıcılık, Ahmet Davutoğlu’nun dış politikanın, daha sonra da Hükümet’in başına geçtiği yıllarda yeniden etkin hale geldi. Davutoğlu, Türkiye’nin nüfuz alanlarını Osmanlı hinterlandında genişletmeyi savunan görüşlerini, ABD hesabına kısmen de olsa uyguladı. 1990 yılından itibaren ortaya çıkan Yeni Osmanlıcılık siyaseti, Türkiye Cumhuriyeti’nin milli çıkarları bastırıldıkça öne çıktı. 
İLERİDEN SAVUNMA

2014-2015 yıllarından itibaren, ABD’nin Türkiye’yi parçalama tehdidinin ulaştığı seviye, devletin nesnel çıkarlarının gerektirdiği politikalara yönelmesini sağladı. Türkiye, önce Rusya ve İran ile düşmanlık/rekabet politikası yerine bu iki ülke ile uzun vadeli işbirliğine yöneldi. Daha sonra Suriye’de taraf değiştirdi. Sadece bölge değil dünya dengelerinde önemli bir değişikliğe yol açan Astana ortaklığı kuruldu. Ve askeri stratejide de 1997’de Milli Askeri Stratejik Konsept’e giren İleriden Savunma konsepti uygulanmaya başlandı. Türkiye’nin milli güvenlik siyasetindeki 1990 sonrasındaki süreklilik ve kopuşları ayrı bir yazıda ele alacağımızı belirterek devam edelim. 

Türkiye’nin, Doğu Akdeniz’de hak ve çıkarlarını silahlı kararlılıkla savunmayı, Kıbrıs’ta iki devletli çözümü, İkinci İsrail koridoruna karşı Fırat Kalkanı, Zeytin Dalı ve Barış Pınarı harekatları ile Libya ve Azerbaycan’daki siyasetlerini içeren stratejiyi, zaman zaman zikzaklar olsa da 15 Temmuz 2016’dan itibaren giderek daha tutarlı bir şekilde uyguladığı görülüyor. 

Bu strateji, ileriden savunma konseptine ve bunun devamı olarak ABD tehdidine karşı bölgesel müttefikleri ile işbirliğini esas alan bir milli güvenlik siyasetine dayanıyor. Bu stratejiyi “Yeni Osmanlıcılık” diye damgalama çabası, esas olarak bir psikolojik savaş. Bunun biri içeride biri dışarıda iki hedef kitleyi yönlendirme amacı var. İçeride, halk içinde kamplaşma yaratmak ve “laik/Atatürkçü” duyarlılığa sahip kesimleri Türkiye’nin izlediği vatan bütünlüğünü sağlama politikalarına karşı konumlandırmak. Dışarıda ise, Arap dünyasını Türkiye’ye karşı kışkırtmak. 
AKLI EVVELLERE YANIT BATI’DAN

Oysa, Batı başkentlerinde özellikle 15 Temmuz 2016 FETÖ’cü darbe girişiminden sonra Türkiye’nin Atatürk dönemi politikalarına döndüğü saptanıyor. Türkiye’nin güvenlik ve dış politikasındaki değişikliğin Batı’da esas tedirginlik yaratan yönünü en son Fransa Cumhurbaşkanı Macron açıkladı: “Erdoğan’ın idolü Atatürk. Türkiye Batı’ya meydan okuyor!”

Foreign Policy yazarlarından Nicolas Danforth’un ABD yöneticilerini uyarmak üzere yazdıkları, aynı zamanda Türkiye’deki bazı aklı evvellere yanıt niteliğinde. Danforth, ABD politika yapıcıları için gerçekçi değerlendirme ihtiyacını vurgulayarak şunları belirtiyor:

“Yeni Osmanlıcılık (nitelemesi), Türk iç ve dış politikasıyla ilgili iki sorunlu yanlış anlama ortaya çıkardı. Birincisi, bu terim, çağdaş Türk siyasetinde giderek daha fazla kaynaşan iki güç olan din ve milliyetçilik arasında bir gerilime işaret ediyor. İkincisi, uluslararası alanda Batı'nın sevmediği herhangi bir dış politikaya atıfta bulunmak için kullanıldığında, neo-Osmanlıcılık Türk stratejisinin ve niyetlerinin evrimini anlamayı daha da zorlaştırıyor. (…) Bugünün riski, bölgesel tansiyonun yükseltilmesinin, Türkiye'deki milliyetçiliği, İslamcılığı ve Batı karşıtlığını, çözmesi son derece zor olacak şekilde kaynaştırmasıdır.” (war on the rocks, 29 Mayıs 2020). 